Utgård är den domän trollsläktet gjort till sitt hem efter att ha lämnat jättarnas stjärngårdar.

I Utgård faller ofärdiga och söndrade världar, gudlösa och obundna av stjärngårdarnas spiraliska banor.

I Utgård finns inga naturliga solar, trollen belyser sin domän med falska solar, av mänskor kallade bland annat trollfyrar, glåmsolar å bålstjärnor. Deras ljus är helvetiskt och dött - det strömmar inte ur Himlen bortom Fallet och det bär inga själar.
Ljuset är dock varmt, och ger levande dödliga kroppar skydd från Fallisär, som i längden drabbar allt material som utsätts för Avgrundens absoluta mörker.

Stabil (ännu inte Fallisärsjuk) materia faller i Avgrunden mot materia och ljus, även dött sådant, så att sfärer liknande stjärngårdarna världar kommer till att kretsa omkring trollfyrarna.
I allmänhet kallas dessa öar eller världar av mänskorna i Utgård.
Mänskor som lever på dessa gör så i trollens ljus, och därför under trollens villkor - som för mänskosinnen ofta kan te sig godtyckliga, märkliga och rentav grymma.
Trollstammarna befinner sig dessutom ofta i krig med varandra, vilket kan vara ödesdigert för öarna omkring fyrarna.

Det finns mänskostammar som genom generationernas häxeri utvecklat egna, jämförelsevis begränsade och osäkra, metoder för att alstra tillräckligt med ljus för att upprättahålla liv.
Dessa lever som nomader bland Fallisärsjuka skär och kobbar i Avgrundens mörker - vissa bosätter sig tillfälligtvis på skär och kobbar, så länge dessa är någotsånär stabila, vilket kan vara flera generationer.
Andra lever ombord på arker - väldiga fartyg som äter den Fallisärsjuka materian de passerar för att upprätthålla sin egen stabilitet.

Eftersom inga solar och inga gudar finns i Utgård så måste mänskorna genom häxeri själva upprätthålla själarnas vandring till nya kroppar efter döden, för att nya generationer ska födas.
Alla mänskostammar upprätthåller därför egna drömsfärer genom vilka de dödas själar kan ledsagas till återfödelse.
Häxorna som utför detta arbete måste även förse både växter och bestar med själar - för stammar som lever på öar stora som världar blir detta såpass omfattande att de flesta anlitar fritt företagande jävulsstammar att sköta stora delar av den transkarnativa processen i symbiotiska helvetessfärer.
I enstaka fall förekommer det att trollstammar har tagit på sig vägledandet av själar åt mänskostammarna omkring deras fyrar - med varierande resultat.

Som hela existensen är Utgård kors och tvärs genomskuret av helvetesgap i Slöjan mellan Avgrunden och Kaos, och i högre utsträckning än i stjärngårdarna förekommer tillfälliga drömliknande, kaotiska bubblor i den Utgårdska Avgrunden.
Dessa miljöer är opåverkade av Avgrundens mörker och följer helt andra lagar än det fallande materialets och i dessa dväljs märkliga väsen, jävlar, vättar och demoniska ovättar.
Det finns även enstaka bestialiska släkten som utvecklat organ som gör att de kan överleva i det ljusfattiga Utgård - som djuphavsfiskar vandrar de bland det Fallisärsjuka materialet, kalla och hungrande.

Trots de bistra förutsättningarna kan mänskor leva och frodas i Utgård, och de stammar som gör så har alla en gång tagit sin tillfykt dit från stjärngårdarna - som de av en eller annan orsak funnit än mindre beboliga än det gudlösa, mörka Utgård.
Öfolkens liv är i det allra mesta mycket likt livet i stjärngårdarna, och drömsfärerna är ofta trots gudlösheten uppbyggda på sätt som liknar världarnas ordning.
I de levande, handlande gudarnas ställe kanaliserar i många fall de psykopompa häxorna arketypa avatarer ur de levandes drömmar ut i öarnas drömsfärer - vars skepnader vägleder mänskorna både i livet och döden.
Den allra största skillnaden mellan själarnas vandring kring Utgårds öar och stjärngårdarnas världar är slutmålet - enligt stjärngårdarnas myt vandrar själarna från värld till värld längs de spiraliska banorna mot sina renaste och mest absoluta skepnader för att vid tidens slut delta i kriget mellan gudar och jättar.
I Utgård är själavandringen en betydligt mer praktisk sak, och till sin natur helt cirkulär - själarna vandrar runt, inom eller mellan öar (och arker) beroende på lokala arrangemang.
Det är ett allmänt antagande (i de stammar där folk har kunskap om Utgårds högre omständigheter) att varje själ förr eller senare kommer att återvända till en punkt liknande den där den började sin Utgårdska vandring - vilket påverkar dröm- och helvetessfärernas mytiska, och de levande folkens moraliska och politiska, narrativ.

Hur de psykopompa häxerierna strukturerar sina myter, och därmed den transkarnativa ordningen, varierar från stam till stam.
Det förekommar transkarnativa byråkratier där ordningen i dröm och helvete är direkt kopplad till levande politiska institutioner, det finns pedagogiskt oerienterade ordningar där själarna vandrar från best till mänska och från kast till kast tills de lärt sig tidsålderns lektion och hela samhället kan göra sig redo att gå vidare - men det finns även såna som sköts enligt slumpartade algoritmer eller autonoma psykopompers godtycke.
Det finns öar, och även arker, där flera häxkulter konkurrerar om det psykopompa arbetet och den transkarnativa narrativen.

Hur allt detta ter sig påverkas även av Utgårds transabyssala politik.
Bland nomadstammar, mellan öfolk som behärskar Avgrundsfart och mellan mänskor och troll, jävlar och andra ovärldsliga väsen sker allehanda utbyten av både materiell, social och själslig natur.
Det finns arker och helveten som köper själar av öarna, och såna som tar betalt för att hantera, bota eller straffa problematiska själar.
Bland de stammar som korsar Avgrunden finns ett löst övergripande system för själsligt utbyte, som kan liknas med stjärngårdarnas själavandringar från värld till värld.
Det har dock gång efter annan visat sig omöjligt att etablera allmän lag, betvingande myt eller centralmakt i Utgård - försök har gjorts men alltid kollapsat.
Rykten förekommer i Avgrunden om en sammansvärjning av mäktiga troll, vättar eller häxor vars agenter finns bland alla släkten i Utgård, redo att sätta fällben för vem som än tror sig kunna härska över den gudlösa domänen.
Det är dock inte ovanligt att hänvisa till trollen som Utgårds härskare, eftersom deras fyrar är vad som håller domänen vid liv - men inte heller detta släkte eller något av dess stammar har någonsin tillåtits skriva lag eller utropa sig som stat eller frälse i mörkret.

Lokala unioner och imperier förekommer dock, med varierad livslängd.
Dessa består oftast av stammar av mänskor eller troll som gått samman med stammar av jävlar och genom slug handel eller våld lagt sfärerna kring flera fyrar under sin makt.
Projekt av detta slag som vet att behärska sina anspråk kan bli långlivade - men historien har visat, nästan utan undantag, att "den fjärde fyren fäller företaget".

