<!DOCTYPE html>
<html>
  <head><title>Omständigheter i Utgård</title></head>
<body>
<h3 style="text-align:center;">Omständigheter i Utgård</h3>
<p>Utgård är den domän trollsläktet gjort till sitt hem efter att ha lämnat jättarnas stjärngårdar.</p>

<p>I Utgård faller ofärdiga och söndrade världar, gudlösa och obundna av stjärngårdarnas spiraliska banor.</p>

<p>I Utgård finns inga naturliga solar, trollen belyser sin domän med falska solar, av mänskor kallade fyrar.<br>
Deras ljus är helvetiskt och dött - det strömmar inte ur Himlen bortom Fallet och det bär inga själar.<br>
Ljuset är dock varmt, och ger levande dödliga kroppar skydd från Fallisär, som i längden drabbar allt material som utsätts för Avgrundens absoluta mörker.<p>

<p>Stabil (ännu inte Fallisärsjuk) materia faller i Avgrunden mot materia och ljus, även dött sådant,<br>
så att sfärer liknande stjärngårdarna världar kommer till att kretsa omkring trollfyrarna.<br>
I allmänhet kallas dessa öar av mänskorna i Utgård.<br>
Mänskor som lever på dessa gör så i trollens ljus, och därför under trollens villkor<br>
- som för mänskosinnen ofta kan te sig godtyckliga, märkliga och rentav grymma.<br>
Trollstammarna befinner sig dessutom ofta i krig med varandra,<br>
vilket kan vara ödesdigert för öarna omkring fyrarna.</p>

<p>Det finns mänskostammar som genom generationernas trolldom utvecklat egna, begränsade och osäkra, metoder för att alstra tillräckligt med ljus för att upprättahålla liv.<br>
Dessa lever som nomader bland Fallisärsjuka skär och kobbar i Avgrundens mörker<br>
- vissa bosätter sig tillfälligtvis på landmassorna, så länge dessa är någotsånär stabila, vilket kan vara flera generationer.<br>
Andra lever ombord på arker - väldiga fartyg som äter den Fallisärsjuka materian de passerar för att upprätthålla sin egen stabilitet.</p>

<p>Eftersom inga solar och inga gudar finns i Utgård så måste mänskorna genom trolldom själva upprätthålla själarnas vandring till nya kroppar efter döden,<br>
för att nya generationer ska födas.<br>
Alla mänskostammar upprätthåller därför egna drömsfärer genom vilka de dödas själar kan ledsagas till återfödelse.<br>
Wizhorna som utför detta arbete måste även förse både växter och bestar med själar<br>
- för stammar som lever på öar stora som världar blir detta såpass omfattande att de flesta anlitar fritt företagande jävulsstammar,<br>
att sköta stora delar av den transkarnativa processen i symbiotiska helvetessfärer.<br>
I enstaka fall förekommer det att trollstammar har tagit på sig vägledandet av själar åt mänskostammarna omkring deras fyrar - med varierande resultat.</p>

<p>Som hela existensen är Utgård kors och tvärs genomskuret av helvetesgap i Slöjan mellan Avgrunden och Kaos,<br>
och i högre utsträckning än i stjärngårdarna förekommer tillfälliga drömliknande, kaotiska bubblor i den Utgårdska Avgrunden.<br>
Dessa miljöer är opåverkade av Avgrundens mörker och följer helt andra lagar än det fallande materialets och i dessa dväljs märkliga väsen, jävlar, vättar och demoniska ovättar.<br>
Det finns även enstaka bestialiska släkten som utvecklat organ som gör att de kan överleva i det ljusfattiga Utgård<br>
- som djuphavsfiskar vandrar de bland det Fallisärsjuka materialet, kalla och hungrande.</p>

<p>Trots de bistra förutsättningarna kan mänskor leva och frodas i Utgård, och de stammar som gör så har alla en gång tagit sin tillfykt dit från stjärngårdarna<br>
- som de av en eller annan orsak funnit än mindre beboliga än det gudlösa, mörka Utgård.<br>
Öfolkens liv är i det allra mesta mycket likt livet i stjärngårdarna, och drömsfärerna är ofta trots gudlösheten uppbyggda på sätt som liknar världarnas ordning.<br>
I de levande, handlande gudarnas ställe kanaliserar i många fall de psykopompa wizhorna arketypa avatarer ur de levandes drömmar ut i öarnas drömsfärer<br>
- vars skepnader vägleder mänskorna både i livet och döden.<br>
Den allra största skillnaden mellan själarnas vandring kring Utgårds öar och stjärngårdarnas världar är slutmålet<br>
- enligt stjärngårdarnas myt vandrar själarna från värld till värld längs de spiraliska banorna mot sina renaste och mest absoluta skepnader,<br>
för att vid tidens slut delta i kriget mellan gudar och jättar.<br>
I Utgård är själavandringen en betydligt mer praktisk sak, och till sin natur helt cirkulär<br>
- själarna vandrar runt, inom eller mellan öar (och arker) beroende på lokala arrangemang.<br>
Det är ett allmänt antagande (i de stammar där folk har kunskap om Utgårds djupare omständigheter),<br>
att varje själ förr eller senare kommer att återvända till en punkt liknande den där den började sin Utgårdska vandring<br>
- vilket påverkar dröm- och helvetessfärernas mytiska, och de levande folkens moraliska och politiska, narrativ.</p>

<p>Hur de psykopompa wizherierna strukturerar sina myter, och därmed den transkarnativa ordningen, varierar från stam till stam.<br>
Det förekommar transkarnativa byråkratier där ordningen i dröm och helvete är direkt kopplad till levande politiska institutioner,<br>
det finns pedagogiskt oerienterade ordningar där själarna vandrar från best till mänska och från kast till kast tills de lärt sig tidsålderns lektion,<br>
och hela samhället kan göra sig redo att gå vidare - men det finns även såna som sköts enligt slumpartade algoritmer eller autonoma psykopompers godtycke.<br>
Det finns öar, och även arker, där flera wizhkulter konkurrerar om det psykopompa arbetet och den transkarnativa narrativen.</p>

<p>Hur allt detta ter sig påverkas även av Utgårds transabyssala politik.<br>
Bland nomadstammar, mellan öfolk som behärskar Avgrundsfart och mellan mänskor och troll, jävlar och andra ovärldsliga väsen,<br>
sker allehanda utbyten av både materiell, social och själslig natur.<br>
Det finns arker och helveten som köper själar av öarna, och såna som tar betalt för att hantera, bota eller straffa problematiska själar.<br>
Bland de stammar som korsar Avgrunden finns ett löst övergripande system för själsligt utbyte, som kan liknas med stjärngårdarnas själavandringar från värld till värld.<br>
Det har dock gång efter annan visat sig omöjligt att etablera allmän lag, betvingande myt eller centralmakt i Utgård - försök har gjorts men alltid kollapsat.<br>
Rykten förekommer i Avgrunden om en sammansvärjning av mäktiga troll, vättar eller wizhor vars agenter finns bland alla släkten i Utgård,<br>
redo att sätta fällben för vem som än tror sig kunna härska över den gudlösa domänen.<br>
Det är dock inte ovanligt att hänvisa till trollen som Utgårds härskare, eftersom deras fyrar är vad som håller domänen vid liv<br>
- men inte heller detta släkte eller något av dess stammar har någonsin tillåtits skriva lag eller utropa sig som stat eller frälse i mörkret.</p>

<p>Lokala unioner och imperier förekommer dock, med varierad livslängd.<br>
Dessa består oftast av stammar av mänskor eller troll som gått samman med stammar av jävlar och genom slug handel eller våld lagt sfärerna kring flera fyrar under sin makt.<br>
Projekt av detta slag som vet att behärska sina anspråk kan bli långlivade - men historien har visat, nästan utan undantag, att "den fjärde fyren fäller företaget".</p>

</body>
</html>
