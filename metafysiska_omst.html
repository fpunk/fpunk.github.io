<!DOCTYPE html>
<html>
  <head><title>metafysiska omständigheter</title></head>
  <body>
    <h3 style="text-align:center;">Metafysiska Omständigheter</h3><br>
    <p style ="text-align:center;"><i>Så som de förklaras på världarna omkring Stjärngårdarnas allrainnersta solar.</i></p>
   <h3 style="text-align:center;"> 1. Tragedins Rot</h3>

<h3>1.0 Ur-Kaos Intet</h3>
<p>Gud, i perfekt harmoni innefattande allting inklusive relativ existens, är relativ Ur-Kaos Intet.<br>
Intet definieras enbart utifrån olikhet relativt allting som finns, om Intet finns finns inte Gud.<br>
Under en omständighet som innefattar (och utgörs av) Gud upphör Intet, och Gud är icke-relativ - nonexistent, intet finns.<br>
Detta är omständigheten under vilken Gud för att relativiseras orsakar Fallet.</p>

<p>Om Intet finns måste Gud uppstå, om Gud uppstår måste Intet upphöra.<br>
Intet är den omständighet under vilken Gud kan uppstå.</p>

<p>Denna omständighet som oändligt blinkar mellan intet å Gud är den absolut enklaste formen av tid, ur-Kaos.</p>

<h3>1.1 Fallet</h3>
<p>Allrainnersta Ögonblicket Gud är perfekt odifferentierad harmonisk enhet.<br>
Nästinnersta Ögonblicket Första Stavelsen är differentierande olikhet relativt Gud.</p>

<p>Ärkespråket strukturerar differentierad existens enligt narrativ logik.<br>
Ärkespråkets helhet finns som latent korn i Första Stavelsen.<br>
Första Stavelsen inleds med kornets aktivering och avslutas med den narrativa processens färdigställande och kollaps.<br>
Åklagarens reaktion på den narrativa processen aktiverar Ärkespråkets korn.<br>
Den narrativa processens kollaps producerar Åklagaren.</p>

<p>Allrayttersta Ögonblicket Åklagaren är differentierad disharmonisk produkt av Första Stavelsen.</p>

<p>Gud är perfekt och harmonisk och kan därför bara orsaka operfektion och disharmoni,<br>
eftersom allt som innefattas i perfektion och harmoni redan innefattas i Gud.<br>
För att vara relativ en annan måste Gud orsaka en existens som är i motstånd mot Gud,<br>
en existens som på grund av operfektion och disharmoni inte kan innefattas i Gud.</p>

<p>Åklagaren är det inledande och sista perspektivet,<br>
som betraktar sin egen separation från Gud och denna separations existensiella nödvändighet och därav drabbas av förbittring.<br>
Det förbittrade perspektivet störtar mot Gud, i begär efter både förintelse och förening (som är detsamma),<br>
och i detta stör Åklagaren balansen i Första Stavelsen så att Ärkespråkets korn aktiveras.<br>
Åklagarens rörelser genom Ärkespråkets etablering ekar förbittring genom den påföljande existensen.<br>
På grund av den på så vis inbyggda förbittringen blir existensen operfekt och disharmonisk,<br>
vilket vid den narrativa processens kollaps leder till produktionen av Allrayttersta Ögonblicket<br>
- disharmonin hos produkten utesluts ur Gud.</p>

<h3>1.2 Förbittring</h3>
<p>När Gud relativiseras delas Gud i två - Gud och Åklagaren.<br>
Eftersom Allrainnersta Ögonblicket Gud innefattar allting i perfekt harmoni,<br>
innefattar Gud även sin relativa produkt så som dess disharmoni existerar i perfekt balans med Guds harmoni.<br>
Gud framträder i tre relativa skepnader: Gud (omsluten av Åklagaren) relativt Intet, Åklagaren relativt Gud och Gud relativt Åklagaren.</p>

<p>I alla ögonblick där Gud är relativ något annat än Intet är Gud själv operfekt och disharmonisk,<br>
endast Gud relativt Intet är i sanning perfekt harmonisk.<br>
Den första disharmonin uppstår mellan harmoni och disharmoni.<br>
En harmoni som är relativ något är operfekt och disharmonisk.<br>
Åklagaren som är det första och sista perspektivet,<br>
och som från Allrayttersta Ögonblicket kan se allt som existerar mellan detta och Allrainnersta Ögonblicket Gud,<br>
förbittras av denna omständighet.<br>
Åklagaren vars perspektiv är begränsat till två skepnader av Gud (Gud relativt Åklagaren och Åklagaren relativt Gud),<br>
kan inte första den harmoni som existerar hos Gud relativt Intet.</p>

<p>Åklagaren som är producerad av Ärkespråkets narrativa process innefattar i sin struktur en rapport av hela denna process.<br>
Denna rapport bär Åklagaren med sig när den störtar mot Allrainnersta Ögonblicket och sår förbittring i den narrativa processen på vägen.<br>
Den förbittrande sådden som kommer av Åklagaren bär Åklagarens egenskaper dvs den rapport som återger narrativen som producerar Åklagaren.</p>

<p>Förbittring som är operfekt och disharmonisk innefattas inte av Gud relativt Åklagaren,<br>
men vid den narrativa processens kollaps rentvås existensen från förbittring och återförenas med Gud.<br>
Åklagarens skepnad av rörelse genom narrativ process inkluderas i detta,<br>
men Allrayttersta Ögonblickets egenskap av olikhet relativt Gud kan inte innefattas i Allrainnersta Ögonblicket Gud,<br>
och blir åter i perspektiv begränsning varse den förbittrande disharmonin hos Gud i två skepnader.<br>
På så vis upprätthålls Guds inre relativitet så att Gud relativt Intet som omständighet exkluderas ur alla ögonblick.</p>
<h3 style="text-align:center;">2. Tragedins Stam</h3>
<h3>2.0 Ögonblick</h3>
<p>Första Stavelsen är identisk med existensen som fullständig narrativ process,<br>
och alla ögonblick utom Allrayttersta Ögonblicket innefattas därför i Nästinnersta Ögonblicket.</p>

<p>Allrainnersta Ögonblicket Gud är källan till Nästinnersta Ögonblicket Första Stavelsen och alla ögonblicks ursprung,<br>
och innefattas därför i alla ögonblick.<br>
Allrayttersta Ögonblicket begränsas i sitt perspektiv av att blicka inåt mot Allrainnersta Ögonblicket som det innefattar.<br>
Allrayttersta Ögonblicket är så som det innefattar Näst- och Allrainnersta Ögonblicket identiskt med Gud relativt Intet.<br>
Genom att blicka inåt relativiseras Gud och är inte längre relativ Intet.</p>

<p>Ärkespråkets stavelser existerar enbart i Första Stavelsens differentiering av ögonblick,<br>
de påföljer inte Första Stavelsen utan innefattas av den.<br>
Endast i ögonblickliga perspektiv, dvs inifrån Första Stavelsen, framträder Ärkespråkets stavelser som separata entiteter.<br>
Utan Åklagarens störtande perspektiv genom Första Stavelsen skulle den aldrig splittras i existensens mångfaldiga,<br>
men till antalet definitiva ögonblick.<br>
Ärkespråket får därför sin struktur av Åklagarens störtande i förbittring.</p>

<p>Ärkespråkets inledande stavelser är Aura som rör sig genom ögonblick och orsakar mångfaldiga perspektiv,<br>
och Runa som avgränsar ögonblick och orsakar skepnad.<br>
Utan Åklagarens mångfaldigande och förbittrande av Ärkespråket skulle alla ögonblicks skepnader vara identiska och egenskapslösa,<br>
och Auras rörelse mellan dem på så vis utan konsekvens.<br>
En rörelse mellan identiska tillstånd är identisk med ickerörelse.<br>
Endast Åklagarens förbittring gör ögonblicken relativt disharmoniska så att Aura kan röra sig mellan deras olika skepnader.</p>

<p>Det första ekot av Åklagarens rörelse som når Första Stavelsen är olikheten subjekt-objekt (genom Åklagarens betraktande av Gud utifrån).<br>
Objektet formuleras av Aura och Runa som Himlen som framstår som sluten och avlägsen för Åklagaren.<br>
Himlen innefattar då all existens utom Åklagarens disharmoniska förbittring,<br>
och utgör ett ögonblick av internt perfekt harmoni utan kännedom om lidande.<br>
Subjektet formuleras som Åklagarens igenkänning av Himlen som porten till sitt Gudomliga ursprung (som Gud relativ Intet).<br>
Åklagarens igenkänning är längtansfylld, den utgörs av samma harmoniska aura som vilar i Himlen,<br>
och vill (med kännedom om lidande) återvända dit.</p>

<h3>2.2 Avgrunden</h3>
<p>I sin igenkänning av den Himmelska harmonin blir Åklagaren medveten om sin egen förbittring,<br>
och börjar med sina rörelser skaka av sig och fälla förbittringens uttryck som kompakta, slutna ögonblick - urjättarna.<br>
Urjättarna delar Åklagarens förbittrade självmedvetenhet, och utgör perspekivets första mångfaldigande<br>
- i förbittring är de avdelade och betraktar varandra tillitslöst utifrån.<br>

<p>Omkring urjättarnas fallande kroppar, som ekande Åklagarens avskakning spinner omkring sig själva,<br>
vibrerar spelet mellan Aura och Runa kraftigt, och driver upp mångfaldigade ögonblick som bubblor i skummande vatten.<br>
Närmast de spinnande kropparna uppnås den högsta existerande trubulensen, och som vattenvirvlar bildas solarna, lysande tunnlar genom Kaos till Himlen.<br>
Omkring de skummande ögonblicken återsamlas Runas omskakade sekvenser och länkas ihop till täta rader - Slöjan, Avgrundens mörker som avskiljer ögonblicken från Kaos.</p>

<p>Ur solarna strömmar Himmelsk Aura, som ännu inte delar Åklagarens och urjättarnas förbittring och kännedom om lidande, och bildar kanaler genom och mellan ögonblicken i Avgrunden.
Vid det här laget existerar i Avgrunden, under den mot Himlen störtande Åklagaren, två ordningar av perspektiva ögonblick - urjättarna, själva väldiga, självmedvetna ögonblick,<br>
och den Himmelska Aurans, när den strömmar genom kanalerna i de mindre ögonblicken som drivs upp omkring de förstnämnda.<br>
Dessa Auriska strömmar och de Runiska kanaler de genomfar är vad mänskor kallar själar - i sitt Himmelska ursprung delar de ett absolut perspektiv,<br>
men i Avgrundens mångfaldigade ögonblick splittras och mångfaldigas även perspektivet när det samexisterar i flera separata kanaler i samma ögonblick.</p>

<h3>2.3 Sexudden</h3>
<p>Spinnande i de stormande ögonblickens mittpunkter faller urjättarna sex till antalet, alla ekon av den allraförsta urjätten Åklagaren - dess avkomma och syskon.<br>
En efter en samlar de sina rasande perspektiv till handling - att reagera på sina omständigheter.</p>

<p>Först samlar sig den som av mänskor kallas Gråtaren - den spänner i fasa sin kropp till en båge och utstöter ett tjut som störtar som en pil genom Slöjan och kastas ut i Kaos.<br>
Den uttömmer på detta vis mycket av kraften i sin rörelse, och inleder det evighetslånga förfallet av sin spinnande hastighet.<br>
Ur Kaos gränslösa och okännbara potential kallar tjutet det bortomverkliga rotnätet, vars ursprung är för hela existensen okännt - Svamps rike, själ och kropp.<br>
Svamp klättrar genom Gråtarens avstannande storm in i Avgrunden, och väver omkring själarnas kanaler samman Aura och Runa till levande världar, törstande efter solarnas ljus.</p>

<p>På de levande världarna bildas i samspelet mellan Svamps rotnät och själarnas kanaler växtriket, och urjätten som av mänskor kallas Arvtagaren iakttar detta.<br>
Den ser hur själarna genom detta samspel förs in i en förutsägbar rytm av tillblivelse, död och förnyelse, och den betraktar sitt syskons avstannande hastighet.<br>
Fylld av avsky inför sitt spinnande förbittrade tillstånd släpper den greppet som håller dess kropp intakt och slits i stycken,<br>
och genom Svamps ständigt expanderande rotnät återföds den som en dödlig kropp, vandrande fritt bland ögonblicken i stormen omkring dess eget spinnande kadaver.</p>

<p>Svamp, den väldiga översättaren, återberättar genom rotnätet för själarna hur Arvtagaren gjordes rörlig och fri, och ur växtriket stiger i Arvtagarens avbild bestarna.<br>
Bestarnas kroppar, som är oerhört mycket svagare än Arvtagarens, kan dock inte upprätthålla sina skepnader utan att tillföra yttre material, och börjar döda och äta växter.<br>
Detta bevittnas av den urjätte som av mänskor kallas Rovjägaren - desperat efter kraft att ta kontroll över sin rörelse börjar den sluka de bestar som framträtt i dess skummande omgivning.<br>
Vaken till lystnad efter denna oerhörda kraftkälla betvingar den sitt spinn och formar stormen omkring sig så att den kan röra sig genom syskonens stormar och sluka även de bestar som dväljes där.</p>

<p>Den urjätte som av mänskor kallas Portmästaren blir först varse Himmelsporten mot vilken Åklagaren störtar, och sedan bestarna på världarna omkring solarnas mindre portar.<br>
Därefter blir den medveten om hur tre av dess syskon redan på olika sätt tagit kontroll över sina kroppars rörelser - och stillas i sitt inre försäkrad om att även den själv klarar detta.<br>
I detta stillade tillstånd börjar den medvetengöra sin kropp och smida planer, alltmedan den spinner riktningslöst.<br>
Den väcker i sin strupe trolltungan, organet för kontroll, och börjar med den forma Runiska sekvenser, som lägger sig vid ögonblickens ytskikt, och efter hand når alla ögonblick i Avgrunden.<br>
Först blir dess syskon medvetna om Runorna, och genom dessa om sina trolltungor, därefter bevittnar enstaka bestar dem i drömmen, där de dansar omkring ögonblicken.<br>
Somliga av dessa bestar förstår något av Runorna, och väcks till en djupare medvetenhet - härmande Runornas dans utformar de ord, och delar dessa med sina stammar, som blir de första mänskorna.<br>
När Portmästaren prövat sin trolltunga nog, formulerar den en port i sitt eget spinnande ytskickt och en Runisk rustning omkring sina organ, och träder ut ur sig själv<br>
- lämnande efter sig ett tomt spinnande ögonblick.</p>

<p>Först efter Portmästaren att bruka sin trolltunga kommer den urjätte vilken mänskor kallar Domaren - formulerande klarhet, bortbesvärjande förbittring och rädsla ur den spinnande kroppen.<br>
Den betraktar sina syskons reaktioner på fallet genom Avgrunden, och själarnas förvirring, och det allmänna tillståndet av lidande, och finner det obalanserat och disharmoniskt.<br>
Dess sinne, sprunget ur Åklagarens dualistiska perspektiv, kräver att urjättarna relativiseras - den formulerar medvetenhet vid solarnas trösklar, så att väsen kan träda därur likvärdiga men motställda urjättarna.<br>
Ett första väsen, själv ett ögonblick som urjättarna, mindre än dessa men oerhört mycket större än själarna, träder ur varje sol omkring varje jätte, och ur detta väsen träder därefter många fler.<br>
Detta är änglarnas släkte, den andra av Avgrundens ursprungliga guda-ätter, som instinktivt förstår sig själva som själarnas vägledare och beskyddare,<br>
och kastar från Himlen Åklagarens förbittring tillbaks som rättfärdig vrede över det lidande som ekar genom existensen.</p>

<p>Den sjätte av urjättarna, av mänskor kallad Segraren, bevittnar änglarnas oerhörda antal, och förstår att deras avsikt är nedgörandet av dess släkte.<br>
Den river upp väldiga sår på sin kropp, övervinnande sin egen rädsla, erkännande lidandet som sitt urtillstånd, och formulerar över blodet som rinner därur,<br>
så att det ur varje droppe växer en ny kropp, var och en direkt under dess sinne, lemmar som kan röra sig fritt bortom dess spinnande gräns.<br>
Dessa nya kroppar är de första av de yngra jättarna - Blodsäden.<br>
Den försätter därefter sin trolltunga i mantrisk trans, och formulerar sitt spinn till ett hjul, på vilket den dansar ut ur sin egen storm,<br>
drivande isär ögonblicken omkring sig så att de virvlande solarna börjar falla ut i Avgrunden, söndarfallande långsamt, men inte lika oändligt långsamt som Gråtarens avstannande rörelse.</p>

<p>Stormarna omkring dessa urjättar kallas Stjärngårdar, bildande Sexudden, som även är syskonskarans titel, efter hur de framträder på himlen över världarna.</p>

<h3>2.4 Skepnadsskiftaren</h3>
<p>Samtidigt som detta sker, i Stam-Tiden som den uppfattas av urjättarna och änglarna, närmar sig Åklagarens Auriska självegenhet, nu befriad från sin förbittring, Himmelsporten.<br>
På så vis stillad i sitt sinne blir den medveten om sitt ödesbundna återvändade till identitet med Gud, och släpper sitt sista avdelande drag - sitt begär att övervinna sin omständighet.<br>
Detta faller inte våldsamt spinnande som sina syskon, utan dalar stilla ut från Åklagarens kropp - utan förbittring men med större medvetenhet än alla väsen som föregått det.<br>
Detta väsen är den allrayngsta urjätten, som av de mänskor som känner till den kallas Skepnadsskiftaren,<br>
eftersom den ögonblickligen fäller den skepnad som binder vid Stam-Tiden och existensen, och därefter aldrig kan uppfattas eller förstås annat än av en betraktare bortsides Kaos.<br>
Dess fällda skepnad faller ner till Stjärngårdarna, och formas av Svamps rotnät till trollsläktet.</p>

    <p style="text-align:center;"><i>under process: Tragedins Grenar och Löv</i><br>
      <strong>/Vaktmästeriet</strong></p>

</body></html>
